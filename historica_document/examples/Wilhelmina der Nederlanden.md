```historica
language="nl"
```
![[willhelmina.png]]


**Wilhelmina Helena Pauline Maria** ([Den Haag](https://nl.wikipedia.org/wiki/Den_Haag "Den Haag"), [31 augustus](https://nl.wikipedia.org/wiki/31_augustus "31 augustus") [1880](https://nl.wikipedia.org/wiki/1880 "1880") – [Apeldoorn](https://nl.wikipedia.org/wiki/Apeldoorn_(stad) "Apeldoorn (stad)"), [28 november](https://nl.wikipedia.org/wiki/28_november "28 november") [1962](https://nl.wikipedia.org/wiki/1962 "1962")), [Prinses der Nederlanden](https://nl.wikipedia.org/wiki/Prins_der_Nederlanden "Prins der Nederlanden") (1880-1890, 1948-1962), [Prinses van Oranje-Nassau](https://nl.wikipedia.org/wiki/Prins_van_Oranje-Nassau "Prins van Oranje-Nassau") en [Hertogin](https://nl.wikipedia.org/wiki/Hertog "Hertog") van [Mecklenburg](https://nl.wikipedia.org/wiki/Mecklenburg "Mecklenburg") (1901-1962), was van 23 november 1890 tot 4 september 1948 [koningin der Nederlanden](https://nl.wikipedia.org/wiki/Koning_der_Nederlanden "Koning der Nederlanden") en regeerde onder de naam Wilhelmina. Zij trouwde met haar achterneef [Hendrik van Mecklenburg-Schwerin](https://nl.wikipedia.org/wiki/Hendrik_van_Mecklenburg-Schwerin "Hendrik van Mecklenburg-Schwerin"). Uit dit huwelijk werd een dochter geboren: [Juliana](https://nl.wikipedia.org/wiki/Juliana_der_Nederlanden "Juliana der Nederlanden").

Wilhelmina was het enige kind uit het huwelijk van koning [Willem III der Nederlanden](https://nl.wikipedia.org/wiki/Willem_III_der_Nederlanden "Willem III der Nederlanden") en koningin [Emma](https://nl.wikipedia.org/wiki/Emma_van_Waldeck-Pyrmont "Emma van Waldeck-Pyrmont"). Van 1890 tot haar achttiende verjaardag in 1898 was haar moeder [regentes](https://nl.wikipedia.org/wiki/Regent_(bestuurder) "Regent (bestuurder)"). Tijdens de [Tweede Wereldoorlog](https://nl.wikipedia.org/wiki/Tweede_Wereldoorlog "Tweede Wereldoorlog") week zij uit naar Engeland. Wegens gezondheidsproblemen van Wilhelmina was [kroonprinses](https://nl.wikipedia.org/wiki/Kroonprins "Kroonprins") Juliana, in 1947 en 1948, voor in totaal 157 dagen regentes. Wilhelmina was bijna 58 jaar lang koningin der Nederlanden, maar feitelijk regeerde zij iets korter dan vijftig jaar. Desondanks is zij met afstand het langstzittende Nederlandse staatshoofd ooit.

## Jeugd

[![](https://upload.wikimedia.org/wikipedia/commons/thumb/9/9a/Portret_van_Prinses_Wilhelmina%2C_kennelijk_uit_1885.jpg/260px-Portret_van_Prinses_Wilhelmina%2C_kennelijk_uit_1885.jpg)](https://commons.wikimedia.org/wiki/File:Portret_van_Prinses_Wilhelmina,_kennelijk_uit_1885.jpg)

Prinses Wilhelmina in 1885.

Wilhelmina werd op 31 augustus 1880 om 18.00 uur geboren op [Paleis Noordeinde](https://nl.wikipedia.org/wiki/Paleis_Noordeinde "Paleis Noordeinde") in Den Haag. Zij was het enige kind uit het huwelijk van koning Willem III der Nederlanden en zijn tweede echtgenote Emma van Waldeck-Pyrmont. Ter gelegenheid van de geboorte werden militaire parades gehouden en klonken 51 [saluutschoten](https://nl.wikipedia.org/wiki/Saluutschot "Saluutschot").

Haar officiële namen waren:

- [Wilhelmina](https://nl.wikipedia.org/wiki/Willem_(voornaam) "Willem (voornaam)"), de vrouwelijke vorm van de traditionele Oranje-voornaam Willem
- [Helena](https://nl.wikipedia.org/wiki/Helena_(voornaam) "Helena (voornaam)"), naar [Helena van Waldeck-Pyrmont](https://nl.wikipedia.org/wiki/Helena_van_Waldeck-Pyrmont_(1861-1922) "Helena van Waldeck-Pyrmont (1861-1922)"), een zus van koningin Emma
- [Pauline](https://nl.wikipedia.org/wiki/Paul_(voornaam) "Paul (voornaam)"), naar [Pauline van Waldeck-Pyrmont](https://nl.wikipedia.org/wiki/Pauline_van_Waldeck-Pyrmont "Pauline van Waldeck-Pyrmont"), een zus van koningin Emma
- Maria, naar [Maria van Waldeck-Pyrmont](https://nl.wikipedia.org/wiki/Maria_van_Waldeck-Pyrmont "Maria van Waldeck-Pyrmont"), een zus van koningin Emma[1](read://https_nl.wikipedia.org/?url=https%3A%2F%2Fnl.wikipedia.org%2Fwiki%2FWilhelmina_der_Nederlanden#cite_note-1)

In de eerste maanden van haar leven werd zij door haar ouders _Paulientje_ genoemd. Uiteindelijk schakelden ze over op Wilhelmina.

De doop vond plaats op 12 oktober 1880 in de [Willemskerk](https://nl.wikipedia.org/wiki/Willemshof "Willemshof") te Den Haag door dominee [Cornelis Eliza van Koetsveld](https://nl.wikipedia.org/wiki/Cornelis_Eliza_van_Koetsveld "Cornelis Eliza van Koetsveld"). De kleine Wilhelmina droeg een witte [doopjurk](https://nl.wikipedia.org/wiki/Doopjurk "Doopjurk") van [Brussels](https://nl.wikipedia.org/wiki/Brussel_(stad) "Brussel (stad)") [kant](https://nl.wikipedia.org/wiki/Kant_(textiel) "Kant (textiel)"), waarin al haar opvolgsters en ook koning [Willem-Alexander](https://nl.wikipedia.org/wiki/Willem-Alexander_der_Nederlanden "Willem-Alexander der Nederlanden") zijn gedoopt. Haar moeder hield de baby ten doop. Onder de aanwezigen waren de 83-jarige oudoom prins [Frederik van Oranje-Nassau](https://nl.wikipedia.org/wiki/Frederik_van_Oranje-Nassau_(1797-1881) "Frederik van Oranje-Nassau (1797-1881)"), oom en tante groothertog [Karel Alexander van Saksen-Weimar-Eisenach](https://nl.wikipedia.org/wiki/Karel_Alexander_van_Saksen-Weimar-Eisenach "Karel Alexander van Saksen-Weimar-Eisenach") en groothertogin [Sophie](https://nl.wikipedia.org/wiki/Sophie_der_Nederlanden "Sophie der Nederlanden"), en de grootvader van moederskant vorst [George Victor van Waldeck-Pyrmont](https://nl.wikipedia.org/wiki/George_Victor_van_Waldeck-Pyrmont "George Victor van Waldeck-Pyrmont").

Van haar drie oudere [halfbroers](https://nl.wikipedia.org/wiki/Halfbroer "Halfbroer") uit haar vaders eerste huwelijk met [Sophie van Württemberg](https://nl.wikipedia.org/wiki/Sophie_van_W%C3%BCrttemberg "Sophie van Württemberg") leefde bij haar geboorte alleen nog prins [Alexander van Oranje-Nassau](https://nl.wikipedia.org/wiki/Alexander_van_Oranje-Nassau_(1851-1884) "Alexander van Oranje-Nassau (1851-1884)"). Hij was zo verbolgen over zijn vaders tweede huwelijk (hij sloot op de dag van de huwelijkssluiting de luiken van zijn paleis), dat hij weigerde zijn halfzusje te zien. Hij stierf toen zij vier jaar oud was. Hierdoor werd Wilhelmina de vermoedelijke troonopvolgster. Zij was er pas zeker van dat zij daadwerkelijk haar vader ging opvolgen, toen die op 23 november 1890 stierf zonder een zoon nagelaten te hebben. Volgens de toenmalige [Grondwet](https://nl.wikipedia.org/wiki/Grondwet "Grondwet") gingen mannelijke nakomelingen voor op vrouwelijke. Bij zijn overlijden werd de tienjarige Wilhelmina automatisch koningin.

Tot haar achttiende verjaardag nam haar moeder Emma als regentes het koningschap waar. In het [Groothertogdom Luxemburg](https://nl.wikipedia.org/wiki/Luxemburg_(land) "Luxemburg (land)") waren volgens de afgesloten erfstellingsovereenkomst alleen mannelijke afstammelingen uit het huis Nassau erfgerechtigd. De [groothertogelijke](https://nl.wikipedia.org/wiki/Groothertog "Groothertog") kroon ging daar over op een ver familielid uit het [Huis Nassau](https://nl.wikipedia.org/wiki/Huis_Nassau "Huis Nassau"), [Adolf](https://nl.wikipedia.org/wiki/Adolf_van_Luxemburg "Adolf van Luxemburg"), hoofd van de Walramse tak van Nassau.

## Begin van koningschap

[![](https://upload.wikimedia.org/wikipedia/commons/thumb/5/5d/The_inauguration_of_Queen_Wilhelmina%2C_by_Nicolaas_van_der_Waay.jpg/260px-The_inauguration_of_Queen_Wilhelmina%2C_by_Nicolaas_van_der_Waay.jpg)](https://commons.wikimedia.org/wiki/File:The_inauguration_of_Queen_Wilhelmina,_by_Nicolaas_van_der_Waay.jpg)

De inhuldiging van koningin Wilhelmina in 1898

[](https://nl.wikipedia.org/wiki/Bestand:Inhuldiging_prinses_Wilhelmina_(1898).webm "Video afspelen")[](https://nl.wikipedia.org/wiki/Bestand:Inhuldiging_prinses_Wilhelmina_(1898).webm)

Filmopname van de inhuldiging door Oscar Carré

Op 6 september 1898 werd Wilhelmina ingehuldigd in de [Nieuwe Kerk](https://nl.wikipedia.org/wiki/Nieuwe_Kerk_(Amsterdam) "Nieuwe Kerk (Amsterdam)") in [Amsterdam](https://nl.wikipedia.org/wiki/Amsterdam "Amsterdam"). Aansluitend aan de inhuldiging kwam Wilhelmina met de stoet weer naar buiten; hiervan maakte de beroemde circusdirecteur [Oscar Carré](https://nl.wikipedia.org/wiki/Oscar_Carr%C3%A9 "Oscar Carré") een filmopname, die hij kort daarna in zijn circus vertoonde en die tot de oudste Nederlandse filmbeelden behoort.

Twee jaar na haar inhuldiging werd aan een Nederlands marineschip, [Hr.Ms. Gelderland](https://nl.wikipedia.org/wiki/Hr.Ms._Gelderland_(1900) "Hr.Ms. Gelderland (1900)"), opdracht gegeven naar [Portugees-Oost-Afrika](https://nl.wikipedia.org/wiki/Portugees-Oost-Afrika "Portugees-Oost-Afrika") te varen om daar [Paul Kruger](https://nl.wikipedia.org/wiki/Paul_Kruger "Paul Kruger"), president van het verslagen [Transvaal](https://nl.wikipedia.org/wiki/Zuid-Afrikaansche_Republiek "Zuid-Afrikaansche Republiek"), te evacueren naar Marseille. Dit gebaar (met stilzwijgende instemming van de Britten), leverde haar veel goodwill op in Europa, hoewel zij niet meer deed dan ingaan op een voorstel van minister van Buitenlandse Zaken [De Beaufort](https://nl.wikipedia.org/wiki/Willem_Hendrik_de_Beaufort_(1845-1918) "Willem Hendrik de Beaufort (1845-1918)"). De talrijke loftuitingen aan haar adres hadden daarom niet echt haar instemming. "Nooit heb ik zulk eene overdreven beweging gezien", oordeelde zij.[2](read://https_nl.wikipedia.org/?url=https%3A%2F%2Fnl.wikipedia.org%2Fwiki%2FWilhelmina_der_Nederlanden#cite_note-2)

## Huwelijk

[![](https://upload.wikimedia.org/wikipedia/commons/thumb/3/3d/Verloving_Wilhelmina_Hendrik.jpg/260px-Verloving_Wilhelmina_Hendrik.jpg)](https://commons.wikimedia.org/wiki/File:Verloving_Wilhelmina_Hendrik.jpg)

Foto van Wilhelmina en Hendrik van 17 oktober 1900, een dag na de bekendmaking van de verloving.

[![](https://upload.wikimedia.org/wikipedia/commons/thumb/9/9e/Queen_Wilhelmina_%26_Juliana.jpg/260px-Queen_Wilhelmina_%26_Juliana.jpg)](https://commons.wikimedia.org/wiki/File:Queen_Wilhelmina_%26_Juliana.jpg)

Wilhelmina met Juliana, circa 1914.

Er werd gezocht naar een echtgenoot voor de jonge koningin. Britse kandidaten vielen af vanwege de Boerenoorlog. “Aber nur ein Deutscher Prinz darf sie bekommen”, schreef de Duitse keizer [Wilhelm II](https://nl.wikipedia.org/wiki/Wilhelm_II_van_Duitsland "Wilhelm II van Duitsland") in de kantlijnen van een diplomatiek ambtsbericht.[3](read://https_nl.wikipedia.org/?url=https%3A%2F%2Fnl.wikipedia.org%2Fwiki%2FWilhelmina_der_Nederlanden#cite_note-3)

Koningin-moeder Emma reisde in mei 1900 met haar dochter naar het [Slot Schwarzburg](https://nl.wikipedia.org/w/index.php?title=Slot_Schwarzburg&action=edit&redlink=1 "Slot Schwarzburg (de pagina bestaat niet)") in [Thüringen](https://nl.wikipedia.org/wiki/Th%C3%BCringen_(deelstaat) "Thüringen (deelstaat)").[4](read://https_nl.wikipedia.org/?url=https%3A%2F%2Fnl.wikipedia.org%2Fwiki%2FWilhelmina_der_Nederlanden#cite_note-4) Daar waren ontmoetingen gearrangeerd met drie kandidaten. [Friedrich Wilhelm van Pruisen](https://nl.wikipedia.org/w/index.php?title=Frederik_Willem_van_Pruisen_(1880-1925)&action=edit&redlink=1 "Frederik Willem van Pruisen (1880-1925) (de pagina bestaat niet)"), kleinzoon van prinses [Marianne](https://nl.wikipedia.org/wiki/Marianne_der_Nederlanden "Marianne der Nederlanden"), was door de Duitse keizer naar voren geschoven en de twee broers van Mecklenburg-Schwerin, zonen van groothertog [Frederik Frans II van Mecklenburg-Schwerin](https://nl.wikipedia.org/wiki/Frederik_Frans_II_van_Mecklenburg-Schwerin "Frederik Frans II van Mecklenburg-Schwerin"), waren geselecteerd uit de [Almanach de Gotha](https://nl.wikipedia.org/wiki/Almanach_de_Gotha "Almanach de Gotha"). Van de broers kwam alleen Heinrich opdagen. Moeder en dochter kozen voor hertog [Heinrich zu Mecklenburg-Schwerin](https://nl.wikipedia.org/wiki/Hendrik_van_Mecklenburg-Schwerin "Hendrik van Mecklenburg-Schwerin"). Op 16 oktober werd de verloving bekendgemaakt. Wilhelmina en Heinrich waren familie van elkaar. Wilhelmina's overgrootouders waren de betovergrootouders van Heinrich: de [Russische](https://nl.wikipedia.org/wiki/Keizerrijk_Rusland "Keizerrijk Rusland") [tsaar](https://nl.wikipedia.org/wiki/Tsaar "Tsaar") [Paul I](https://nl.wikipedia.org/wiki/Paul_I_van_Rusland "Paul I van Rusland") en diens echtgenote [Maria Fjodorovna](https://nl.wikipedia.org/wiki/Sophia_Dorothea_Augusta_Louisa_van_W%C3%BCrttemberg "Sophia Dorothea Augusta Louisa van Württemberg").

Op 7 februari 1901 vond het huwelijk plaats. Heinrich heette vanaf die dag Hendrik. Volgens de toenmalige regels had Wilhelmina als vrouw de naam van haar man moeten aannemen. Er zou dan een nieuwe dynastie op de troon komen, het huis Mecklenburg-Schwerin. Dat lag uiteraard gevoelig in Nederland. Koningin Emma en de Nederlandse ministerraad stelden daarom voor om de naam Oranje-Mecklenburg te gebruiken. De naam Oranje mocht namelijk wel via de vrouwelijke lijn doorgegeven worden.[5](read://https_nl.wikipedia.org/?url=https%3A%2F%2Fnl.wikipedia.org%2Fwiki%2FWilhelmina_der_Nederlanden#cite_note-:0-5) Voor de naam Nassau lag dat anders. Alleen de laatst overgebleven erfdochter kon de naam Nassau doorgeven aan haar man en kinderen. Maar hier kon geen beroep op worden gedaan, want er waren nog mannelijke leden van de familie Nassau in leven. De meest stamverwante tak van de familie Nassau regeerde in [Luxemburg](https://nl.wikipedia.org/wiki/Luxemburg_(land) "Luxemburg (land)").[5](read://https_nl.wikipedia.org/?url=https%3A%2F%2Fnl.wikipedia.org%2Fwiki%2FWilhelmina_der_Nederlanden#cite_note-:0-5) Na overleg met het familiehoofd van de Luxemburgse tak, Groothertog [Adolf van Luxemburg](https://nl.wikipedia.org/wiki/Adolf_van_Luxemburg "Adolf van Luxemburg"), kregen Emma en Wilhelmina toestemming om de naam Oranje-Nassau te gebruiken.[6](read://https_nl.wikipedia.org/?url=https%3A%2F%2Fnl.wikipedia.org%2Fwiki%2FWilhelmina_der_Nederlanden#cite_note-6)

Op 9 november 1901 kreeg Wilhelmina haar eerste miskraam.[7](read://https_nl.wikipedia.org/?url=https%3A%2F%2Fnl.wikipedia.org%2Fwiki%2FWilhelmina_der_Nederlanden#cite_note-7) In maart 1902 werd bekendgemaakt dat de koningin opnieuw zwanger was en in april kwam het bericht dat zij ernstig ziek was. Het bleek [tyfus](https://nl.wikipedia.org/wiki/Buiktyfus "Buiktyfus") te zijn. Begin mei kreeg Wilhelmina na 4½ maand zwangerschap weer een miskraam en de situatie werd even levensbedreigend genoemd. Wilhelmina was de laatste Oranjetelg en indien zij zou overlijden, zou de troon naar een Duitser gaan, Wilhelmina's achterneef [Willem Ernst](https://nl.wikipedia.org/wiki/Willem_Ernst_van_Saksen-Weimar-Eisenach "Willem Ernst van Saksen-Weimar-Eisenach"), groothertog van [Saksen-Weimar-Eisenach](https://nl.wikipedia.org/wiki/Groothertogdom_Saksen-Weimar-Eisenach "Groothertogdom Saksen-Weimar-Eisenach"), een kleinzoon van Wilhelmina's tante Sophie. In het verloop van de maand mei verbeterde haar gezondheidstoestand en om volledig te herstellen ging zij naar [Schaumburg](https://nl.wikipedia.org/wiki/Schaumburg_(district) "Schaumburg (district)"). Op [Prinsjesdag](https://nl.wikipedia.org/wiki/Prinsjesdag "Prinsjesdag") 1902 verscheen Wilhelmina voor het eerst weer in het openbaar. Op 23 juli 1906 volgde een derde miskraam.

Tevens ontsnapten zowel koningin als prins op 26 februari 1908 nog maar net aan een verkeersongeval. Prins Hendrik mende een open rijtuig dat door een tram aangereden werd op de hoek van de [Parkstraat](https://nl.wikipedia.org/wiki/Parkstraat_(Den_Haag) "Parkstraat (Den Haag)") en de Oranjestraat in Den Haag. Het rijtuig verloor drie wielen, maar paarden en inzittenden bleven ongedeerd.[8](read://https_nl.wikipedia.org/?url=https%3A%2F%2Fnl.wikipedia.org%2Fwiki%2FWilhelmina_der_Nederlanden#cite_note-8) Eind 1908 werd opnieuw een zwangerschap van de koningin bekendgemaakt door de voorzitter van de ministerraad [Theo Heemskerk](https://nl.wikipedia.org/wiki/Theo_Heemskerk "Theo Heemskerk") en op 30 april 1909 werd een kind geboren, de latere koningin Juliana.

## Peetkinderen

Wilhelmina had twee peetkinderen, beiden werden geboren tijdens de [stormvloed van 1916](https://nl.wikipedia.org/wiki/Stormvloed_van_1916 "Stormvloed van 1916"), Wilhelmina Lijsje van Riel in Marken en Wilhelmina Aartje Vedder in Spakenburg.

## Godsdienst

Wilhelmina was een meelevend lid van de [Nederlandse Hervormde Kerk](https://nl.wikipedia.org/wiki/Nederlandse_Hervormde_Kerk "Nederlandse Hervormde Kerk"). Ze nam in 1905 het initiatief tot de oprichting van de Vereniging voor Volkszanguitvoeringen, die in volksbuurten wilde evangeliseren door het lied. Ze steunde de stichting van de Wereldzendingsbeweging (1910) en de [Wereldraad van Kerken](https://nl.wikipedia.org/wiki/Wereldraad_van_Kerken "Wereldraad van Kerken") (1948). Frank Thomas, de oprichter van de Société évangélique de Genève, bewonderde ze zeer. [Abraham Kuyper](https://nl.wikipedia.org/wiki/Abraham_Kuyper "Abraham Kuyper"), die met de [Doleantie](https://nl.wikipedia.org/wiki/Doleantie "Doleantie") de Hervormde Kerk had verlaten, vond ze een "scheurmaker".

Eind jaren dertig sloot zij zich aan bij de Oxford-Groep van de [lutherse](https://nl.wikipedia.org/wiki/Luthers "Luthers") dominee Frank Buchman. Het doel was om door middel van geestelijke herbewapening tegenwicht te bieden aan de militaire herbewapening in die periode. In drie [radiotoespraken](https://nl.wikipedia.org/wiki/Koninklijke_toespraken_in_Nederland "Koninklijke toespraken in Nederland"), die grote weerklank vonden, besteedde ze hier aandacht aan.

Wilhelmina was vijfendertig jaar onder invloed van [Sadhoe](https://nl.wikipedia.org/wiki/Sadhoe "Sadhoe") [Sundar Singh](https://nl.wikipedia.org/wiki/Sundar_Singh "Sundar Singh"), een [goeroe](https://nl.wikipedia.org/wiki/Goeroe_(wijze) "Goeroe (wijze)") uit het toenmalige [Brits-Indië](https://nl.wikipedia.org/wiki/Brits-Indi%C3%AB "Brits-Indië"), die behoorde tot de sekte van de [Sikhs](https://nl.wikipedia.org/wiki/Sikhs "Sikhs"),[9](read://https_nl.wikipedia.org/?url=https%3A%2F%2Fnl.wikipedia.org%2Fwiki%2FWilhelmina_der_Nederlanden#cite_note-9) maar zich tot het christendom bekeerd had.

## Feitelijk koningschap

Wilhelmina maakte van haar bevoegdheden als koningin nadrukkelijk gebruik. Hoewel zij wist waar haar grenzen lagen, respecteerde zij die met tegenzin. Wilhelmina had een duidelijke protestants-christelijke achtergrond. Zij hechtte, vanuit de Oranjetraditie, belang aan een sterke krijgsmacht. Daarnaast hield zij ook niet van politiek gekissebis en had zij niet veel op met de politici van haar tijd, wat vaak tot conflicten leidde met haar ministers.

Vanuit die achtergrond stoorde zij zich aan het [kabinet-De Meester](https://nl.wikipedia.org/wiki/Kabinet-De_Meester "Kabinet-De Meester"), een zwak liberaal minderheidskabinet, dat gedoogsteun kreeg van de SDAP. De begroting van het ministerie van Oorlog werd in zowel 1906 en 1907 verworpen. Daarop viel het kabinet in december 1907. Dat gaf Wilhelmina de ruimte om haar stempel op de volgende formatie te drukken. [Abraham Kuyper](https://nl.wikipedia.org/wiki/Abraham_Kuyper "Abraham Kuyper") was bij de ARP de sterke man en de voor de hand liggende formateur, maar riep bij Wilhelmina en de andere partijen weerstand op. Wilhelmina wilde een gematigde koers, een sterke landsverdediging en had een hekel aan Kuyper. [Theo Heemskerk](https://nl.wikipedia.org/wiki/Theo_Heemskerk "Theo Heemskerk"), de tweede man in de ARP, kreeg van Wilhelmina de opdracht om een kabinet te formeren, waarbij Kuyper, tot diens ergernis, werd gepasseerd.[10](read://https_nl.wikipedia.org/?url=https%3A%2F%2Fnl.wikipedia.org%2Fwiki%2FWilhelmina_der_Nederlanden#cite_note-10)

Wilhelmina steunde de [Verenigde Staten](https://nl.wikipedia.org/wiki/Verenigde_Staten "Verenigde Staten") en Groot-Brittannië in een conflict over [Mexicaanse](https://nl.wikipedia.org/wiki/Mexico_(land) "Mexico (land)") olievelden.

Nadat de grote mogendheden Den Haag aanwezen als vestigingsplek voor het [Vredespaleis](https://nl.wikipedia.org/wiki/Vredespaleis "Vredespaleis"), bood de negentienjarige koningin een van haar paleizen aan als plaats waar de landen hun geschillen vreedzaam konden bijleggen, door deze voor te leggen aan het [Permanent Hof van Arbitrage](https://nl.wikipedia.org/wiki/Permanent_Hof_van_Arbitrage "Permanent Hof van Arbitrage"). Zij bood een galadiner aan bij de afsluiting van de eerste [Haagse Vredesconferentie](https://nl.wikipedia.org/wiki/Vredesconferentie_van_Den_Haag "Vredesconferentie van Den Haag"). Zij zag weinig in deze initiatieven – Nederland was immers een neutraal land – en hechtte meer aan een sterke defensie. Daarover kwam ze in conflict met de achtereenvolgende ministerraden, die toentertijd streefden naar een volksleger.

## Vermogen

Wilhelmina erfde van haar in 1884 overleden halfbroer Alexander twee miljoen gulden en van haar vader ruim 6,9 miljoen gulden. Van dat laatste bedrag was tachtig procent in [effecten](https://nl.wikipedia.org/wiki/Effecten "Effecten"). Als koningin kreeg zij een jaarlijkse staatstoelage van 600.000 gulden, evenveel als haar vader vanaf 1849 ontving. Daarnaast kreeg zij jaarlijks 50.000 gulden voor onderhoud aan haar paleizen. De inkomsten uit haar [kroondomeinen](https://nl.wikipedia.org/wiki/Kroondomein "Kroondomein") bedroegen jaarlijks tussen de 500.000 en 600.000 gulden. Wilhelmina betaalde alleen [grondbelasting](https://nl.wikipedia.org/wiki/Grondbelasting "Grondbelasting"). De uitgaven aan het hofpersoneel kwamen in de jaren 1890-1898 ongeveer overeen met haar jaarinkomsten. In 1905 had Wilhelmina 181 personeelsleden. Tien jaar later waren er dat 205. In de vijf jaar voorafgaand aan 1909 moest Wilhelmina uit haar privévermogen meer dan 700.000 gulden toeleggen om in haar uitgaven te voorzien. Bij de grondwetswijziging in 1922 werd haar staatstoelage verdubbeld. In 1940 schatten de Duitsers haar privévermogen op zestien miljoen gulden. Daarvan nam ze voor drie miljoen gulden effecten mee naar Engeland.[11](read://https_nl.wikipedia.org/?url=https%3A%2F%2Fnl.wikipedia.org%2Fwiki%2FWilhelmina_der_Nederlanden#cite_note-11)

## Eerste Wereldoorlog

[![](https://upload.wikimedia.org/wikipedia/commons/thumb/1/1d/Dupont_KBS-FRB%289%29.jpg/260px-Dupont_KBS-FRB%289%29.jpg)](https://commons.wikimedia.org/wiki/File:Dupont_KBS-FRB(9).jpg)

Medaille van Louis Dupuis met koningin Wilhelmina afgebeeld

Tijdens de [Eerste Wereldoorlog](https://nl.wikipedia.org/wiki/Eerste_Wereldoorlog "Eerste Wereldoorlog") was Nederland neutraal, maar de sympathie was in die tijd vooral gericht op Duitsland. Wilhelmina had dankzij haar moeder en man een uitgebreide Duitse familie. Ook het Britse optreden rond de eeuwwisseling in de [Tweede Boerenoorlog](https://nl.wikipedia.org/wiki/Tweede_Boerenoorlog "Tweede Boerenoorlog") lag nog vers in het geheugen.

Na een aantal incidenten, zoals het torpederen van een aantal Nederlandse schepen door de Duitsers en Duitse onderzeeërs die op de Nederlandse kust strandden, wist Wilhelmina dankzij haar contacten met de Duitse keizer de zaak te sussen. Er kwam een gemeenschappelijke commissie die moest bekijken hoe groot de wederzijdse schade was. De spanning liep verder op toen de [Geallieerden](https://nl.wikipedia.org/wiki/Geallieerden_(Eerste_Wereldoorlog) "Geallieerden (Eerste Wereldoorlog)") Nederlandse schepen in beslag namen. Wilhelmina sprak van schepenroof. Om de Nederlandse eer hoog te houden werd besloten een konvooi koopvaardijschepen naar Nederlands-Indië onder begeleiding van oorlogsschepen te laten uitvaren. Toen de Britten de schepen wilden doorzoeken kon de regering niets anders doen dan toegeven. De minister van koloniën [Jean Jacques Rambonnet](https://nl.wikipedia.org/wiki/Jean_Jacques_Rambonnet "Jean Jacques Rambonnet") trad af, uit onvrede over het kabinetsbesluit. Wilhelmina was woedend en liet haar afkeuring blijken.

De Duitsers verdachten Nederland van samenwerking met de geallieerden en eisten compensatie in de vorm van vrije doorgang door [Limburg](https://nl.wikipedia.org/wiki/Limburg_(Nederlandse_provincie) "Limburg (Nederlandse provincie)"). Wilhelmina wist weer door haar persoonlijke contacten met de Duitse keizer de gemoederen te bedaren. Het compromis, alleen bouwmateriaal voor België maar niet voor de aanleg van loopgraven, leidde tot spanningen met de geallieerden.

Opperbevelhebber [generaal Snijders](https://nl.wikipedia.org/wiki/Cornelis_Jacobus_Snijders "Cornelis Jacobus Snijders") moest de Nederlandse troepen verdelen om zowel een Engelse, Franse als een Duitse aanval te weerstaan. Hij wilde zich het liefst op één tegenstander concentreren en was daarom voorstander van een bondgenootschap met de Duitsers omdat Nederland naar zijn mening bij een Duitse aanval kansloos zou zijn. Voor de regering [Cort van der Linden](https://nl.wikipedia.org/wiki/Cort_van_der_Linden "Cort van der Linden") was dit aanleiding om Snijders te ontslaan en aan de neutraliteitspolitiek vast te houden. Wilhelmina stelde zich achter de opperbevelhebber op. Dat leidde tot een conflict met het kabinet en de minister van oorlog [De Jonge](https://nl.wikipedia.org/wiki/Bonifacius_Cornelis_de_Jonge_(1875-1954) "Bonifacius Cornelis de Jonge (1875-1954)"). In een gesprek tussen Wilhelmina en De Jonge vielen wederzijds harde woorden. Snijders wilde zelf ontslag nemen, maar Wilhelmina vroeg hem in een persoonlijke brief om aan te blijven.

De verstandhouding tussen Wilhelmina en het kabinet was in 1918 op een dieptepunt beland. De situatie werd gered door het einde van de Eerste Wereldoorlog en door landelijke verkiezingen. Een nieuw kabinet, het [kabinet-Ruijs de Beerenbrouck I](https://nl.wikipedia.org/wiki/Kabinet-Ruijs_de_Beerenbrouck_I "Kabinet-Ruijs de Beerenbrouck I") loste in september 1918 dat van Cort van der Linden af.[12](read://https_nl.wikipedia.org/?url=https%3A%2F%2Fnl.wikipedia.org%2Fwiki%2FWilhelmina_der_Nederlanden#cite_note-12) De nieuwe minister van Oorlog [George August Alexander Alting von Geusau](https://nl.wikipedia.org/wiki/George_August_Alexander_Alting_von_Geusau "George August Alexander Alting von Geusau") ontsloeg Snijders alsnog na [de rellen](https://nl.wikipedia.org/wiki/Harskamprellen "Harskamprellen") in de [Legerplaats Harskamp](https://nl.wikipedia.org/wiki/Legerplaats_Harskamp "Legerplaats Harskamp"). Hij deelde het ontslag eerst aan de [Tweede Kamer](https://nl.wikipedia.org/wiki/Tweede_Kamer_der_Staten-Generaal "Tweede Kamer der Staten-Generaal") mee voordat Wilhelmina werd ingelicht.

### Spoorwegongeval bij Houten

Op 7 juni 1917 was Wilhelmina betrokken bij een [treinongeval bij Houten](https://nl.wikipedia.org/wiki/Treinongeval_bij_Houten "Treinongeval bij Houten") op de spoorlijn tussen [Houten](https://nl.wikipedia.org/wiki/Houten "Houten") en [Schalkwijk](https://nl.wikipedia.org/wiki/Schalkwijk_(Utrecht) "Schalkwijk (Utrecht)"). Hierbij vielen elf licht gewonden, elf rijtuigen ontspoorden en één kantelde; Wilhelmina bleef ongedeerd.[13](read://https_nl.wikipedia.org/?url=https%3A%2F%2Fnl.wikipedia.org%2Fwiki%2FWilhelmina_der_Nederlanden#cite_note-13)